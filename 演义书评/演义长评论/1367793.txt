诸葛亮为什么娶丑女人？

        今览一文，谓亮重妇德，故不嫌黄氏之丑，娶为正妻。予谓不然。<br><br>子曰：“吾未见好德如好色者也。”诸葛果好德不好色，子之未见者耶？非也。古之婚姻，合两姓之好，故娶妻第一要，非取色，非取德，乃取其家。<br><br>亮，名门之后，少孤，从从父玄适荆州，依刘表，然玄卒，年少未见信于表，出仕之途塞，乃躬耕陇亩。传曰：“每自比于管仲、乐毅”，非徒称志，期齐桓、燕昭也。<br><br>卧龙者，人精，非独善谋天下，亦善谋身。其时隐于南阳，实困，拥大志而时人莫之许，原彼无援。何以得援？聚朋友莫如收姻亲。<br><br>亮妻者谁？黄承彦之女也。承彦者谁？沔阳名士，太尉张温之婿，荆州牧刘表之连襟也。言先生重妻之德行，莫如言先生重翁之家世。乡谚曰：“莫作孔明择妇，正得阿承丑女。”讥彼攀附也。然燕雀安知鸿鹄之志？亮失之东隅，收之桑榆，其虑也深。微承彦，表之长子琦岂深器亮，与之谋自安之术，而亲其主刘备？亮为备收荆州人心，人脉之因，不可不察。<br><br>娇妻美妾，古之男子之所求也。诸葛先生所求者大，故行非常之事。至于彼纳妾否？不二否？好女德否？好色否？史所未载，世人莫之知也。或曰：“丑女使亮终一不二。”实无根之语，误人之言。<br><br>黄氏，实有恩于孔明。其家，雪中炭；其德，锦上花；其貌，瑜之瑕。彼配亮，亮之幸，未必彼之福。古今大丈夫之妻之妾，为其夫之伟业牺牲，不可胜数也。<br><br>今制一夫一妻，德与色多不可得兼，或舍德，或舍色，或德色皆舍，取其势与财，权也，世之常情。今之女子，自亦当修颜养德，以求良配。然良配之求，非德色即能致，亦运也。故求福于他人，莫如系福于己身。通达之心，其重于德色也欤？<br><br><br>附《一个丑女人为何能让诸葛亮终一不二》（赵学儒.正说历代非常女性全集[M].武汉大学出版社.2006）<a rel="nofollow" href="http://bbs.qintai.net/thread-16431-1-1.html" target="_blank">http://bbs.qintai.net/thread-16431-1-1.html</a>
      </div>

      

  

  
